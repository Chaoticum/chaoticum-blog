---
layout: post
title: "Lest a bída případovek: Pohled do tajů marketingové alchymie"
permalink: /lest-a-bida-marketingovych-pripadovek/
date: 2020-11-01
thumbnail-img: https://blog.chaoticum.cz/assets/posts/
share-img: https://blog.chaoticum.cz/assets/posts/
author: Zdeněk Nešpor

---

Případové studie jsou velice populárním nástrojem (sebe)propagace. Neobejde se bez nich obsahová strategie freelancerů ani agentur všech velikostí. A je to také jedna z největších lží, na které můžete narazit.

Byly časy, kdy jsem na případovkách ujížděl. Není lepší vzpruha, než si přečíst, jak někomu jinému hezky šlapou marketingové aktivity. Zvlášť když děláte pro mizerné agenturní klienty s nulovým potenciálem. Případovky mi v těžkých dobách dávaly především naději, že všechno to pracovní úsilí není marné. Naději, že jednoho dne vznikne hvězdný příběh o úspěchu konzultanta a jeho klienta. Meziroční růst Google organicu o 250 % díky linkbuildingu. Růst konverzního poměru o 12 % po přebarvení tlačítka na červeno. Nové reklamy s ROIkou minimálně 1000 %.

Realita je ovšem trochu jinde. V tomto článku popisuji stinnou stránku publikovaných případovek, o které se nemluví. Doporučuji k přečtení těm, kdo se na základě případových studií rozhodují, že si nějaký subjekt najmou a utratí peníze za marketingové služby. Stejně tak poslouží i lidem na volné noze nebo agenturním zaměstnancům, kteří na základě případovek obdivují práci konkurence nebo přemýšlí o vstupu do zaměstnaneckého poměru.

## Taková normální kejska

Případové studie, případovky, case studies nebo též lidově kejsky jsou metodou kvalitativního výzkumu nejčastěji používanou v sociálních vědách. Existuje několik typů případových studií. Obecně by však měly splňovat tyto náležitosti:

* Případová studie by měla být odborný, ne nutně vědecký, text.
* Je tematicky a časově jasně ohraničená.
* Poskytuje detailní analýzu případu.
* Pracuje s kontextem případu.
* Poskytuje komplexní obraz případu.
* Cílem je hluboké porozumění či interpretace případu.

Velice důležité je také znovu poznamenat, že případové studie jsou výzkumy. A výzkum má také splňovat nějaké náležitosti. Na začátku má být definován výzkumný záměr, hypotézy, metodika výzkumu a metodika vyhodnocení.

Většina rádoby "případovek" ze světa marketingu nesplňuje ani polovinu uvedených parametrů. Proč? Na vině je nepochybně častá absence akademického vzdělání u marketérů a neznalost správných postupů. Ale jádro leží jinde.

## Zázrak jménem úspěch

V rukou marketérů se staly případové studie nástrojem, jak sdělit publiku úspěchy a zázraky v marketingovém světě pochopitelně nikdy dříve nevídané. Často vůbec nejde o případovky ale úplně jiný formát, které se označuje jako "success stories". Tedy chlubivé a líbivé příběhy, které líčí úspěchy ideálně dosažené navzdory nepřízni osudu.

Marketingové případovky účelově vynechávají fakta. Mají záměrně posunuté hranice časové i tematické. Nemají nic společného s kvalitativním výzkumem a nejsou předem nijak definované. A tak dále. Kdyby totiž toto všechny případovky splňovaly, tak by často popisovaly naprosto katastrofální selhání. "Fail stories" ovšem nejsou příliš líbivé, populární a faily logicky neprodávají marketingové služby.

## Absurdní alembik

Než budu pokračovat, tak musím udělat dvě rychlé vsuvky.

1) **Alembik** je destilační zařízení, které bylo hojně využíváno v alchymistické praxi, jejímž cílem byla zpravidla transmutace kovů.

2) Dále si ještě dovolím ocitovat úryvek ze hry **Járy Cimrmana** - **Vražda v salonním kupé**.

~~~
O švédském spisovateli Augustu Strindbergovi se dočteme, že byl přistižen, jak vyfukuje kouř z dýmky do umyvadla s vodou, zkoušeje, zda touto cestou nevznikne zlato. A my si říkáme: Hle, jak podivínský nápad se zrodil v tak geniálním mozku! Ale není správnější říci: Nebyl to Strindberg, kdo experimentálně zjistil, že vypouštěním tabákového dýmu do vody zlato nevznikne? Někdo to totiž vyzkoušet musel. Někdo musel slepou uličku lidského poznání ohledat a ohlásit světu: Tudy ne, přátelé!
~~~

Až příliš mnoho případovek se snaží tvářit, že vyrábí zlato unikátní metodou marketingové transmutace prostřednictvím speciálního destilačního média. Moc se neví, že alchymisté bývali svělí showmani a iluzionisté. Při veřejných demonstracích transmutace méně ušlechtilého kovu ve zlato využívali jednoduchých triků. Do tavicího tyglíku potajmu přihodili pár zlatých mincí. Nebo měli předem připravené zlato obalené například v cínu, který se rychle rozpustil a odhalil zlaté valouny. Vskutku zázrak. Na penězchtivé panovníky a dvorní smetánku to ale kýžený dojem udělalo. Stejně jako na nás dělají dojem případové studie.

Zlato můžete odhalit při rozpuštění kousků cínu s ukrytými kousky vzácného kovu. Nebo když se vydáte vykopat zlatou žílu. Jisté však je, že zlato nevniká foukáním kouře do umyvadla. Realita je taková, že případovky popisující úspěch jsou výsledkem vzácné kombinace alespoň průměrně šikovných lidí na straně zpracovatele zakázky a výrazně nadprůměrně schopného klienta s velkým zápalem.

Nedá se nic dělat. Foukáním kouře do umyvadla zlato nevznikne. Přesunem klíčové odpovědnosti na agenturu či freelancera nevznikne úspěšná firma.

## Marketingové transmutace

Povím vám pár anonymizovaných modelových příběhů. Vychází se skutečných případových studií, ke kterým znám, pro širší veřejnost pochopitelně nežádoucí, podrobnosti. Snad na nich pochopíte jak vznikají umělé success stories.

### 1) Ošklivé kačátko

**Pohádka:** Firma Kačátko, která by se za pár měsíců dostala na pokraj krachu, si najala agenturu a investovala do ní hromadu peněz. Agentura vytvořila nový web, pustila PPCčka, trochu zafungovalo SEO. Do dvou měsíců bylo Kačátko zachráněné, mělo trojnásobné zisky a mohlo se přestěhovat do nové prodejny.  

**Realita:** Nestalo se vůbec nic neobvyklého. Původní web byl velice špatný z pohledu UX. Nebyl dostupný ve vyhledávání kvůli špatnému technickému řešení. A nikde nikdy nebyl propagován. Bylo klíčové provést jakoukoliv změnu a dokázal by to skoro kdokoliv. Vůbec to nebyl nějaký unikátní mix unikátních agentury.

**Realita o pár let později:** Firma Kačátko je stále klientem agentury. Již několik let finančně nikam neroste a nikam se nerozvíjí. Nemá žádné finanční rezervy. Má problém uživit své zaměstnance a najít nové. Firma se totiž dostala do pasti zvané vendor lock. Nemůže od agentury odejít protože by kompletně přišla o svůj web a ještě musí každý měsíc platit tučné výpalné za nekvalitní služby, protože z agentury všichni šikovní markeťáci odešli jinam.

### 2) Popelka

**Pohádka:** Firma Popelka si dělala PPC svépomocí. Štědrý rozpočet a správu reklam dostal na starosti technicky zdatný (= letos vyučený automechanik) bratranec pana ředitele. Reklama běžela, cíl splněn. Za půl roku řediteli přišlo divné, že má stále vyšší marketingové výdaje, ale neprojevuje se to na obratu ani zisku. Na pomoc přichází externí PPC specialista. Za 50.000 Kč provede hloubkovou analýzu díky, které přichází na zásadní zjištění: vaše reklama je neefektivní. Specialista vše pořádně nastaví a ukazatel ROI se do pár dnů zvedne na 380 % a nadále roste.

**Realita:** Na zjištění základních faktů a nastavení reklamy není potřeba dělat drahé hloubkové analýzy. Skutečný profesionál je schopný toto odhalit a vyřešit podstatně rychleji. Zvednou ROIku z mínusu není žádné velké umění.

**Realita o pár let později:** Na specialistu je vyvíjen stále větší tlak na výkon. Firma se zaměřuje na navyšování obratu. Specialista ze zoufalství začíná inzerovat na levné brandové výrazy, což začne přinášet hezké reklamní výsledky, ale také silně kanibalizovat brandové organické kanály. ROI reklamy tím posílí, ale kompletně se ztratí organik. Postupem času začíná inzerce na málo konverzní nesmysly, aby to vypadalo, že se

### 3) O rychlosti, co byla v jiném hrníčku

**Pohádka:** Společnost Flash si nechala vyrobit web od vyhlášené agentury s CMSkem vyrobeným na míru. Z výsledku byli všichni nadšení. Vyskytl se jen drobný problém, rychlost načítání přesahovala i 40 vteřin. To se po profesionálním zákroku vývojářů podařilo stáhnout na 3,6 vteřiny. Web funguje podstatně lépe a konverzní poměr se díky zrychlení zvedl o 12 %.

**Realita:** Web měl problémy s rychlostí několik let. Bylo to zaviněné chybami v "custom made" CMSku. Agenturu na to opakovaně upozorňovalo několik odborníků a zaměstnanců firmy Flash. Agentura o chybě věděla, ale odmítla ji opravit a hrála si na mrtvého brouka. K nápravě chyby a zrychlení webu došlo až poté, co firma Flash zaplatila tučné výpalné za "vícepráci" vývojářů.

### 4) Jak šel Korporát na porážku

**Pohádka:** Korporace Čuník a spol. se rozhodla přejmenovat na Prasoid s.r.o. K tomu bylo nutné provést velkou řadu úkonů a opravdu intenzivně pracovat na SEO. Korporace si proto přizvala na pomoc agenturu. Celá operace stála několik milionů, pracovaly na tom desítky lidí a trvala bezmála 3 roky. Po třech letech všechny byznysové ukazatele zázračně vyletěly nahoru. Začalo fungovat SEO a organic se meziročně zvedl o 364 %.

**Realita:** Práce byly původně plánované na 3 měsíce s rozpočtem pod 1.000.000 Kč. V korporaci naneštěstí všechno blokovala celá řada neschopných pablbů, díky kterým se práce protáhly na několik let.

### 5) Obchodník taky rád

**Pohádka:**  Dva úspěšné příspěvky na instagramu nejsou případová studie úspěchu na scoiálních sítích. Jeden reklamní článek v Blesku není dobrý a udržitelný linkbuilding.

### 6) Bonusový Superman

**Pohádka:** Nedávno jeden člověk udělal rozsáhlou "nezávislou" studii, kdo je v jeho oboru nejlepší. Čirou náhodou se ukázalo, že nejlepší je dle jím zvolených ukazatelů a metrik on. Taková smůla se často nevidí.

---

Realita je taková, že případovky popisující úspěch jsou výsledkem vzácné kombinace alespoň průměrně šikovných lidí na straně zpracovatele zakázky a výrazně nadprůměrně schopného klienta s velkým drivem.

V marketingovém pojetí jsou případové studie těžce degenerovaným formátem. Prezentují lži nebo účelově upravené informace. To, co je označováno jako "případovky", je převážně chytrý marketingový tah, který má nalákat nové klienty. Nic jiného. A ono to pochopitelně funguje, psal o tom například Ondřej Ilinčev ve článku [Jak napsat případovou studii](https://www.ilincev.com/pripadova-studie).

## Závěrem

Na podobné problémy a pasti je důležité upozorňovat. Ale buďme realisté. Situace se jen tak nezlepší. Důraz na odbornost je stále nižší. Alespoň mě osobně to tak připadá. Nezbývá než přistoupit na pravidla hry. Níže uvádím pár tipů na co si dát pozor a co si ověřit.

## Na co si dát pozor

* Podívejte se, jak často dotyčný subjekt publikuje případovky (success stories). Je podezřelé, když někdo publikuje podobné texty co měsíc.
* Podívejte se na běžné publikační prodlevy. 2 roky nic a najednou extra super případovka? Může značit zoufalý pokus získat nové klienty.
* Snaží se vám prodat služby na základě 2 a více let staré případovky? Podívejte se na autora (autory). Pracují stále v dané firmě? Pokud ne, tak jde opět o zoufalý pokus získat klienty. Samotné jméno agentury není zárukou ničeho.
* Kolik má subjekt klientů? 200? A z toho se povedla 1 publikovatelná případovka (success story).
* Argument "klient nám nedovolil publikovat informace" je zcestná. Informace se dají anonymizovat a nějak zaobalit, publikovat se zpožděním, aby nešlo poznat o kom konrétně studie hovoří.
* Podívejte se na kvalitu textů?
* Kolik mají ocenění. Jak často vítězí v nějakých soutěžích?
* Případovky jsou populární i při prezentaci obchodních nabídkek. Obvykle jsou popsané na jednom či dvou slidech. Vyžádejte si delší a detailnější verze dané studie. Pokud to nejde, ptejte se proč. Ptejte se i proč není studie vystavená veřejně.
* Vyžádejte si konkrétní reference. A nebojte se je obepsat (obvolat). Do marketingu dáte spoustu peněz a bude vás to stát hromadu energie i když jen outsourcujete. Vložte půl hodiny časy, abyste si ověřili, že si volíte opravdu dobrého parťáka pro byznys.  
